Мов вибух ранку, рожа 
заквітнула в вікні. 
Піднявся прапор рижий 
в рожевій вишині.

Із степу вітер заіржав, 
упав на трави дзвін,
і відзвук серця ржавий 
поніс у просторінь.

Ти на терезах думки зваж, 
який бубнявий гнів 
у крапельках роси дрижав 
у ярому дзвінкому гимні.

Будинок мрії, сну межа. 
Язик, захоплений в горінні. 
За нез'ясованим безмежжям 
гаряча ніч днем рине.

Під голубими шатами 
рудява рінь в ріці. 
Мов овочі каштана, 
вогонь камінний у руці.

По тихому ти станеш, 
кружляє сонця цирк.
Схиляються важкі жита 
над побережжям цим.

Верби й вештання, 
і срібнолисті герці. 
Закучерявленим шатеном 
вже південь розпростерся

Між лозами, де тиша, глянь --
підскакують зелені горобці. 
У шатрах тіней сплять 
синявих плям гребці.