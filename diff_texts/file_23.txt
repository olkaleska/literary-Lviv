Хочу звернути увагу ще на одну особу. Це Іван Світличний.
Знаєте, мене дуже цікавило, як приходили до руху опору люди, які
народилися на Наддніпрянщині. Коли я познайомився з Дзюбою –
ми відразу перейшли на «ти». Я кажу: «Іване, ти мені скажи, як ти -
хлопець, який закінчив російський відділ Сталінського педінституту, поступив в аспірантуру, 
почав писати дисертацію про Маяковського – як ти то все покинув?» Я запитав, як він подолав стереотипи
шкільного і вузівського комуністичного виховання і перейшов до
гострої антикомуністичної літературної критики? А він каже: «Дуже
на мене вплинули листи Бориса Грінченка». Мене постійно цікавили витоки нонконформізму. 
Виявляється, у кожного були свої.
І ось у 1962 приїздить Іван Світличний. Зі Світличним та Дзю-­
бою я мав багато зустрічей – і сам, і разом з братом Богданом. Дзюба одружився на галичанці. 
Це була цікава тенденція: на галичанках одружилися ще й Драч та Вінграновський. Ми вважали, що це
своєрідний прояв подолання певної недовіри і підозрілості між на-­
селенням Наддніпрянської і Західної України, яке розпалювала ім-­
перська пропаганда.
Це форма конкретизації контактів Сходу і Заходу. Я, виступаю-­
чи на якомусь вечорі, сказав, що це не нова тенденція, бо її розпочав
ще Іван Франко, одружившись на киянці Ользі Хоружинській.
Отож влітку 1962 року я познайомився зі Світличним і мав дуже
серйозну розмову – що нам робити. Гадаю, такої серйозної розмови я
не мав ні з ким із наддніпрянців. Була розмова і з Дзюбою. Він сказав:
 «А ти знаєш що – треба б написати теоретичне обґрунтування
того стану речей, який є, і що треба робити далі». Дзюба ще в 1962
році задумував те, що з’явилося в 1965 – «Інтернаціоналізм чи русифікація?» Я розмовляв зі Світличним.
Весняне повітря п’янило нас. Ми з перших днів, не знаючи один
одного, починаємо відверто говорити зовсім антидержавні, зовсім
антикомуністичні речі. Десь зник страх, десь зникла перестраховка.
Не зможу відновити тих розмов, але ми відразу говорили на «ти» і
відразу висловлювали дуже гострі думки.
Отже, коли ми зустрілися зі Світличним (не пам’ятаю, чи був
при цьому Богдан), – я поставив питання, що далі робити. А він:
«А ти як думаєш?» – Відповідаю: «Є досвід УПА, є досвід ОУН –
підпілля». А Світличний каже: «Знаєш, підпілля, по-перше, охопить
дуже мале коло людей і не буде мати виходу на широкі маси українського народу». 
Тому він запропонував іти з відкритим забралом: 
ми повинні проголошувати свої ідеї відверто. Можливо, ті ідеї
не будуть виголошені на всі сто відсотків – десь будуть елементи
 конформізму, але краще так, через те що за той час ми охопимо
  велику кількість людей. Світличний порекомендував створити
якісь структури, через які можна було би пропагувати наші ідеї.
Він згадав: «Он, дивися, Лесь Танюк створив Клуб творчої молоді.
Уже є клуби в Києві, у Харкові, у Дніпропетровську, створюється у
Львові. Через клуби ми зможемо пропагувати наші ідеї». Я кажу: «Це
мені нагадує сімдесяті роки минулого століття, народників. Я піду
в бібліотеку, пошукаю матеріали про народників. Бо різниця між
царською охранкою і комуністичним КГБ невелика – та ж практика
і досвід один і той же».
Я пішов у бібліотеку. Мені вдалося знайти кілька збірників
праць, слідчих і судових справ людей, які брали участь у народницькому
 русі сімдесятих років. Був час, коли народники теж ішли в народ.
Проте були різні форми роботи. Але їхні організації існували недовго.
Згодом вони почали вести пропаганду підпільно, бо виявилося, що за
тоталітарного режиму вести леґальну антидержавну роботу неможливо.
 Адже час їхньої діяльності був короткий – 2-3 роки – і арешт.
Переглянувши судові справи, я поїхав до Києва і розповів це
Світличному. Арифметика проста. Якщо в діях кагебистів спрацює
досвід царського жандармського управління, то нас братимуть у
1964-65 роках. 1962 + 2 = 1964, 1962 + 3 = 1965». А Іван на це відповів:
 «То крутімо колеса!»
Отже, ми були свідомі того, що довго не протягнемо. І справді,
моє передбачення було унікально точним: через два роки, в 1964,
приїжджає з Києва Іван Драч і каже: «Михайле! Я розмовляв з полковником 
КГБ і він сказав, що вас будуть брати».