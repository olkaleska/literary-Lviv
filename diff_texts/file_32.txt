Повернешся

Уже бузки стрибнули в прірву долі... На їхній слід рудавий не дивись, відводь свій погляд у глибокі доли, а ні - чіпляй за крила блискавиць.

То все не ти, бузки тебе забрали, щоб у своїм полоні зберегти для золотого досвітку моралі, для вічного тривання чистоти.

Повернешся, щоб серцем не дивитись на те, що зацвітає-відцвіта, на древо втрат — природи чесний витязь, воно утрапить завжди в болю тан.

Повернешся, щоб словом не питати, не сумніватись кров'ю терезів, бо щастя є, воно в бузковій страті, якої пережити не зумів.

Повернешся, зчудований собою, а більше тим, як обернулась мить, до пісні, що ніколи молодою і не була, хоча бузком пахтить.

Повернешся, бо як не повернутись, коли снігами цвіт п'янкий пливе, коли й на позахмарнім рівні суті живе бузкове з'явлення нове!