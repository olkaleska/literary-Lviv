Ой що в Софійському заграли дзвони,
затремтіли,
Не білі голуби-янголи в небі полетіли.
Ой, там збиралися під прапори,
під соняшні, щей сині. Віднині
Не буде більше пана у вільній Україні!
Ідуть, ідуть з музикою
Під тінню прапорів
Прекрасною, великою
Рікою стиглих нив.
Ідуть, ідуть — вітаються
І славлять щасні дні.
Жахтять — переливаються
їх душі вогняні.
Ой та виходили попи з Софійської зза брами
З хрестами, з корогвами.
У шатах золотих коло Богдана правлять
Службу Божу. Як рожу —
Вітай свою, Вкраїно, долю, — вітай дівчину
гожу.
Горять, горять свободою
Вчорашнії раби,
Бо вчули: „Встань з природою!"
Звук янгола труби.
І встали всі, співаючи
З природою весни,
З природою вітаючи
Чудові дійсні сни.
Як засміялося до них та праведнеє сонце:
„Не дурно гріло я — світило у кожнеє віконце".
Як заходилися хмарини ткати скатертини,
Цвітуть та розцвітають небесні бархатини
— хвилини!
Цвітуть в піснях вкраїночки,
Дзвіночки срібляні.
Душею чорнобрівочки
Струнчасто осяйні!
То-ж матері майбутнії
Стрічають дні ясні.
О, хвилі незабутнії!
О, сонце і пісні!
Ой що в Софійському та грали дзвони,
замовкали,
Там прапори приймали, до народу промовляли:
„Гей, разом, разом станемо на ворога ми,
браття, — завзяття!"
Хто зрадить Неньку Україну, — прокляття тим,
прокляття!"
І суне військо лавою
Від білих тихих брам,
Із „Заповітом", „Славою" —
Ввесь Київ — наче храм!
В нім скапала кров часові,
Кров мучнів без кінця...
І в нім горять Тарасові
Вкраїнськії серця! 