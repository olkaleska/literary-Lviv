він дух святий міщанських стін
він вічний жид і вічний тлін
він порох зоряних країн
він позашлюбний царський син – пан базьо
'
у Лондоні крульова є
в Парижі сиві шансоньє
у Львові базьо пиво п'є
за щастя наше і своє – гей базьо!
'
астролог він і кулінар
алхімік любощів і чвар
у нього на плечі ікар
гостей перекривляє – кар-р-р – гер базьо
'
приходять принци і прості
приходять шльондри і святі
що втратили путі в житті
кладуть на тацю золоті – чорт базьо
'
він паладин і муедзин
він медіум число один
він опівнічний рип драбин
він вічний гриб він бог тварин
'
пан базьо! гей базьо! гер базьо! чорт базьо!
'
дівчат несе в обіймах сон
їх королі ведуть на трон
їх тягнуть розбишаки в схрон
їм відьми в сон женуть ворон
'
а парубки до базя йдуть
і душі базю продають
горілку п'ють і посуд б'ють
і мчать в небесну каламуть
'
всі душі в чорний фоліант
той мільйонер той аспірант
той терорист примчався з анд
і ще дантист і ґрант-гігант
'
приходьте панни золоті
приходьте шльондри і святі
пан базьо вкаже вам путі
на тацю сипте золоті!
'
оркестра марша вшквар тепер
бо одружився мільйонер
бо аспірант в устах венер
бо ґрант-гігант з любові вмер
'
пан базьо... гей базьо... гер базьо... чорт базьо...